<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <link rel="apple-touch-icon" sizes="180x180" href="./favicons/">
    <link rel="icon" type="image/png" sizes="32x32" href="./favicons/favicon-32x32.png">
    <link rel="icon" type="image/png" sizes="16x16" href="./favicons/favicon-16x16.png">
    <link rel="manifest" href="./favicons/site.webmanifest">
    <link rel="mask-icon" href="./favicons/safari-pinned-tab.svg" color="#000000">
    <meta name="msapplication-TileColor" content="#fffefa">
    <meta name="theme-color" content="#ffffff">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <title>Передсмертна сповідь Джона Грішема</title>
    <link rel="stylesheet" href="./stories.css">
</head>
<body>
    
    <div class="wrapper">

        <header>
            <div class="hamburger-menu">
                <input id="menu__toggle" type="checkbox">
                <label class="menu__btn" for="menu__toggle">
                  <span></span>
                </label>
                <ul class="menu__box">
                    <li><a class="menu__item" href="./stories4.html">НАСТУПНЕ ОПОВІДАННЯ</a></li>
                    <li><a class="menu__item" href="./stories2.html">ПОПЕРЕДНЄ ОПОВІДАННЯ</a></li>
                </ul>
            </div>
            <div class="main-btn-container">
                <a href="./index.html">
                    <img src="./images/лого-removebg-preview.png" class="logo-img" alt="logo">
                </a>
            </div>
        </header>

        <!-- MAIN CONTENT -->
    <section class="main-content">
        <div class="main-sidebar">
            <a href="./stories4.html" class="episode-link">НАСТУПНЕ ОПОВІДАННЯ</a>
            <a href="./stories2.html" class="episode-link">ПОПЕРЕДНЄ ОПОВІДАННЯ</a>
        </div>

        <div class="stories-container">
            <div class="stories-item">
                <div class="stories-title-container">
                    <div class="title-text-container">
                        <p id="stories1" class="stories-title">Передсмертна сповідь Джона Грішема</p>
                        <p class="annotations">Автор: Андріян Громик</p>
                        <p class="annotations">
                        </p>
                    </div>
                    <img src="./images/stories3.jpg" class="stories-img" alt="">
                </div>
                <div class="stories-text-container">
                    <p class="stories-text">Кривава подія, що трапилася в моєму домі цієї ночі, своєю жахливістю здатна затьмарити будь-яку іншу, але найгірше те, що вона має повторитися, і цього разу мені точно не врятуватися.</p><p class="stories-text"> Єдиний вихід – це старий «Smith&Wesson» 44 калібру, виготовлений з неіржавної сталі, який зараз виблискує у світлі свічки поруч із друкарською машинкою, на якій я, власне, пишу.</p><p class="stories-text"> Увесь цей час, дивитися на нього було невимовним полегшенням. Не одну годину я провів, погладжуючи холодне дуло і прокручуючи повний набоїв барабан. Не стане слів, щоб описати ту насолоду, яку мені приносив, образ, як три грами свинцю вилітають з темряви дула і, мов голка тканину, прошивають тонку кістку моєї скроні. Тепер я планую втілити цю фантазію у життя, адже божевілля, яке спіткало мою безрадісну долю, ще не дійшло до кульмінації, а чекати я не збираюся.</p><p class="stories-text"> Мене звати Джоном Грішемом (на момент прочитання цього листа буде правильно сказати, що мене так звали) і минулого року я закінчив аспірантуру в університеті, назву якого вказувати не бажаю. Протягом років мого навчання на медичному факультеті я зустрів чимало диваків, але з людини, про яку маю намір розказати, усе почалося.</p><p class="stories-text"> То був кінець першого семестру останнього курсу, і свій вільний час я проводив у лабораторії, вивчаючи усе, що було пов’язано з людською смертю. А якщо точніше, мене цікавила саме та мить, коли остання краплина життя покидала тіло. Я провів чимало дослідів без відома деканату, адже такі діяння були надто жахливими.</p><p class="stories-text"> Якогось вечора, сидячи в університетській бібліотеці, я побачив цікаву картину: за одним зі столів сидів цілком непримітний юнак. Він мав охайний вигляд і красиво укладене солом’яне волосся. Мій погляд пропустив би його, якби не напрочуд незвичний набір книг, що рівненьким стосиком стояв біля нього. Там був «Некрономікон», одна з окультних книг Алістера Кроулі, та ще дві, назви яких були виведені невідомими мені мовами. У мене з’явилося непереборне бажання познайомитися з цим молодим чоловіком, зацікавлення якого, імовірно, збігалися з моїми. Борячись із небажанням переривати завзяту працю об’єкта мого захоплення, я підійшов, щоби почати розмову.</p><p class="stories-text"> Перше, що я помітив, була всеохопна освіченість мого товариша. Він знав чимало про давні народи, які населяли планету до нас, про криваві містичні обряди, що відбувалися у непримітних храмах-печерах. І головне, що дало мені зрозуміти, що поруч людина, з якою у нас дуже багато попереду: мій новий друг, якого звали Дарком Лайтом, цікавився смертю.</p><p class="stories-text"> Наступні місяці були захопливими, принаймні тоді вони мені такими здавалися. Зараз же я усвідомив усю жахливість та непоправність нами скоєного. Об’єднавши зусилля, ми з Дарком розпочали ланцюг дослідів, який обірвався позавчора. Опісля згасло й життя мого бідолашного друга.</p><p class="stories-text"> День у день, після пар, ми зустрічалися у підпільній лабораторії, облаштованій у закинутій фермі на околиці міста. Для збирання необхідного для дослідів інвентарю, інструментів нам довелося витратити усі заощадження, а те, на що не вистачало, ми крали в університеті. Але ці крадіжки не варті осуду, якщо взнати, яким чином ми отримували те, без чого досліди були б абсолютно неможливими, – без людей.</p><p class="stories-text"> Забувши про навчання, ми з Дарком влаштувалися працювати санітарами у шпиталі для безхатьків. Недостатньо буде сказати, що то жахливе місце. Жовті, облущені стіни досі нагадують про безперервне відлуння криків у них. А запах… Як же там смерділо сечею та вареною капустою! Але це здавалося найменшою ціною за те, що ми почали робити там під час нічних змін, коли, окрім нас, у закладі не залишалося персоналу. За спланованою схемою ми крали людей. Піддослідних обирали ретельно, зазвичай то були важкохворі, пристаркуваті люди, яких було легко доправити до нашої лабораторії безслідно та беззвучно. Також варто згадати, що ми обирали людей, які не мали сімей. Тому що саме родичі могли одного дня прийти навідати свого старого чи стару і виявити їхню відсутність. Отже, ми крали немічних людей без родичів. Дирекції шпиталю було байдуже на зникнення пацієнтів. Усіх задовольняло пояснення про те, що волоцюги вмирали, а ми спалювали їхні бездиханні тіла у підвальному крематорії. Це було особливо продуманим ходом, адже адміністрації не доводилося влаштовувати поховання власним коштом.</p><p class="stories-text"> Я не бажаю вдаватися в деталі того, що відбувалося у нашій лабораторії, але для ясності маю розповісти про дослід над одним дуже незвичним чоловіком, якого, щойно він прибув у шпиталь ми викрали.</p><p class="stories-text"> То був старезний, несповна розуму, дід. Безладна щетина на його обличчі свідчила про байдуже ставлення її власника до бритви. На долоні правої руки бракувало двох пальців: середнього та вказівного. Старий, мабуть, втратив їх під гострими лезом якось верстата, під час праці на заводі. Чоловік явно захоплювався давньогрецькою міфологією, бо на його шиї, обв’язаній чорною затертою ниткою, звисав медальйон із зображенням Зевса, що тримав у кожній руці по блискавці.</p><p class="stories-text"> У ніч, коли старого було прив’язано до столу підпільної лабораторії, він розказав моторошні речі, які виявилися пророчими. Не писатиму дослівно, адже його слова раз у раз тонули у нерозбірливому белькотінні, але те, що можна було розчути, звучало так: «Тепло прийде для інших, для вас прийде могильний холод, орда понівечених вами повстане, щоб нівечити вас. Буде кара для вас, буде помста для нас». Він продовжував мимрити щось у такому дусі, поки Дарко не ввів у його вену смертельну ін’єкцію.</p><p class="stories-text"> Зазвичай не минало й трьох хвилин, як піддослідні помирали, але старий не збирався замовкати ще близько десяти. Останні його слова потонули в крові, що ринула водночас із його вух, носа, очей та рота. Ми спостерігали за тим мовчки, чекаючи зупинення серця. Коли я підійшов до бездиханного тіла і спробував виміряти пульс, то не виявив його взагалі, тож ми могли розпочинати.</p><p class="stories-text"> Те, що відбувалося у лабораторії далі, не варто описувати, адже мозок звичайної людини не готовий до того жаху, яким на той момент ми не дуже й переймалися. Гадаю, саме тоді я помітив ув очах свого друга божевільні вогники насолоди. Скидалося на те, що він втратив наукову мету і єдине, що його цікавило, – це нівечення ще теплого трупа.</p><p class="stories-text"> Подальші викрадення були для мене дуже тяжкими пережиттями, я вже не міг дивитися їм у вічі, як раніше, їхні голоси я чув у нічних жахіттях. Одно слово, мене почало поглинати справжнє божевілля, а останні краплинки здорового глузду вимагали спинитися. Та я не міг. У справі Дарко, а вона на той момент стала насправді лише його. Єдиним спільником був я, також я – єдиний свідок його діянь. Якщо розумієте, до чого веду, мені було страшно розповісти хворому товаришеві про свій намір покласти край, поки ще не пізно. Мене було затиснуто у лещатах. З одного боку – страх перед Дарком, а з іншого – страх від того, що вже стільки часу регулярно відбувалося у лабораторії. Це було помилкою усього мого життя, адже внаслідок неї я втратив друга і здоровий глузд.</p><p class="stories-text"> Учорашнього дня ми сиділи на веранді. Говорили про тіла і їхні рештки, які ми закопували у посадці неподалік. Дарко висловив припущення, що зливи, які мали незабаром розпочатися, можуть вимити ногу, руку чи, скажімо, ціле тіло з-під землі, і тоді нам було б непереливки. Ми дійшли згоди в тому, що наступного дня розширимо поховання, і для кожного тіла вириємо по глибокій окремій ямі. Ідея була слушною, але марною, бо вже ввечері хмари затягнулися, а вночі вдарила перша блискавиця. Через день, коли Дарко вже був мертвий, я виявив, що розряд влучив прямо в дуб, неподалік якого була присипана землею яма з тілами.</p><p class="stories-text"> Отже, фінальним і водночас провальним випробуванням для моєї психіки стала передсвітанкова пора, коли, лежачи безсонно у ліжку, крізь звуки грому та дощу я почув наростальне шарудіння на першому поверсі, яке згодом перервалося скаженим, нелюдським криком, який чую досі.</p><p class="stories-text"> Не знайдеться пера, щоб описати те, що я відчував у наступні декілька годин. Моє тіло перестало слухатися, і я статуєю лежав у забутті до ранку. Думки, що роїлися у моїй голові, були далекими від цього світу, а їхній зміст був відлунням із потойбіччя.</p><p class="stories-text"> Краплина свідомості повернулася до мене з першими променями ранкового сонця. Виглянувши у вікно, я побачив коло хаотичних слідів довкола будинку. Вони були такими глибокими, що нагадували рів, і всередину натекло чимало води. Заціпенівши, я вдивлявся у них, поки не зібрав рештки відваги і не наважився, провернувши ключа, вийти у коридор. І саме в той момент, коли двері зі скрипом прочинилися, я засумнівався у реальності того, що відбувалося.</p><p class="stories-text"> До одвірка моєї кімнати зі сходів тягнулася болотяна стежка слідів, у деяких місцях вона була скроплена бурою рідиною, що вже надто сильно нагадувала кров. Мої сумніви щодо останнього припущення остаточно розвіялись, коли, опустивши погляд, прямо перед входом до кімнати я побачив голову свого бідолашного друга Дарка Лайта. Обличчя покійника застигло в гримасі невимовного жаху. Очі повипадали з очниць, а посинілий язик звисав із кутика покусаних губ.</p><p class="stories-text"> Пам’ятаю, як ув очах мені потемніло і моє тіло налилося свинцем. Непритомніючи і падаючи, я ще мав маленьку надію на те, що, отямившись, виявлю, що цього всього немає, а мій товариш спокійно спить у своєму ліжку. Хотілося, щоб усе щойно побачене виявилося сном.</p><p class="stories-text"> Авжеж, так не сталося. Із невимовною, апатичною байдужістю я підвівся і, бурмочучи собі щось під носа, вийшов із кімнати. Оминувши посинілу голову, я почав спускатися сходами, раз у раз із гримасою огиди оминаючи розпливчасті криваво-болотяні сліди.</p><p class="stories-text"> На першому поверсі їх було ще більше, а на стіні в кухні кров’ю було виведене послання, адресоване особисто мені. Там було написано: « Цієї ночі ти, Джоне». Нижче виднівся огидний відбиток долоні, якій бракувало вказівного та середнього пальця.</p><p class="stories-text"> Те, що відбувалося далі, тепер вкрите пеленою забуття. Я дивуюся, що після усього пережитого мені вдалося зберегти дещицю самовладання. Пригадую, як, трясучись, я вийшов із дому і кинув погляд на сумнозвісну посадку. А якщо точніше, на місце біля старого дуба, від якого залишився лише обвуглений пень. Саме звідти брала початок стежка вимішаних у болоті слідів.</p><p class="stories-text"> Я не беруся пояснювати те, що сталося, але мерців, які так загорілися бажанням помститися, якимось чином розбудив удар громовиці.</p><p class="stories-text"> Не варто згадувати, що тоді я остаточно втратив те, що звуть розумом. Бігаючи околицями, я кричав, б’ючись головою об дерева. Сусіди не на жарт перелякалися, бо слави п’яниці чи наркомана я не мав. Але мені було не до цього.</p><p class="stories-text"> Зараз же я сиджу у своїй кімнаті, замкнувши двері на ключ, і погляд мій зупиняється то на холодному руків’ї пістолета, то на вікні, за яким вулицю помалу вкривають сутінки, а в небі наростає гуркіт грому. Мені страшно навіть припускати, щоб було б, якби цю ніч я зустрів тут. Коли я кажу «тут», то маю на увазі не лише цей будинок, а й взагалі світ чи його вимір, у якому перебуваю. Єдиний мій вихід лежить переді мною. Він має дванадцяти- сантиметрове дуло, шість набоїв у барабані й неймовірно блискучий корпус із неіржавної сталі. І я не бажаю баритися з цим. Сподіваюся, що в місці, у яке потраплю після смерті, не стріну тих істот, які були колись людьми, які могли б ще жити, якби на їхньому шляху не стали я і Дарко Лайт, чиє обезголовлене тіло не вдалося знайти. Така ж доля спіткала б і мене, але щось дало мені шанс, і я буду дурнем, якщо ним не скористаюся</p><p class="stories-text"> .</p>
                </div>
            </div>

        </div>
    </section>

    <footer>
        <div class="footer-container">
            <p class="annotations">Все захищено авторськими правами - Журнал "Аполог"</p>
        </div>
    </footer>

    </div>

</body>
</html>